---
title: ""
header-includes: |
  \AtBeginDocument{%
    \begin{titlepage}
    \centering
    \vspace*{3cm}
    
    {\Huge\bfseries Stanovy spolku\par}
    \vspace{.25in}
    
    {\Large Západočeský paragliding klub Plzeň z.s.\par}
    \vspace{.125in}
    
    {\large IČ: 45333581\par}
    \vspace{.125in}
    
    \vfill
    
    {\large revize 2021\par}
    \end{titlepage}
    \newpage
  }
---

# 1. Základní ustanovení

Západočeský paragliding klub Plzeň z.s. je dobrovolným, nezávislým, zájmovým, nepolitickým, sportovním a společenským spolkem, sdružujícím zájemce o sportovní a rekreační činnost související s padákovým a závěsným létáním.

# 2. Název a sídlo spolku

1) Název spolku: Západočeský paragliding klub Plzeň z.s. (dále jen „spolek")

2) Sídlo spolku: Stehlíkova 3020/7, 301 00 Plzeň

# 3. Účel spolku

Účelem spolku je vytvářet a realizovat podmínky pro zájmovou, sportovní, technickou, společenskou, rekreační a kulturní činnost členů, přičemž vytvářením podmínek se rozumí i získávání finančních prostředků na svoji činnost včetně výnosů z využívání vlastního majetku. Spolek může pro získání finančních prostředků provádět i hospodářskou činnost.

# 4. Vznik a zánik členství ve spolku

## 4.1. Vznik členství

1) Členem může být každá fyzická osoba, která podá písemnou přihlášku do spolku. Přihláška musí obsahovat jméno a příjmení žadatele, adresu trvalého bydliště, telefonické spojení, e-mailovou adresu a datum podání přihlášky. O konečném přijetí člena rozhodne na základě přihlášky výkonný orgán spolku. Členství uchazeče ve spolku vzniká dnem, kdy zaplatí příspěvek ve výši určené rozhodnutím členské schůze.

2) Člen spolku vykonává svá práva a plní povinnosti vyplývající z těchto stanov osobně, nestanoví-li stanovy jinak.

3) Člen spolku má zejména právo účastnit se jednání členské schůze, volit a být za podmínek stanovených stanovami volen do orgánů spolku a vykonávat další práva, která mu přiznávají tyto stanovy.

4) Člen spolku je zejména povinen platit klubové příspěvky ve výši a lhůtě určené rozhodnutím členské schůze, dodržovat stanovy, plnit rozhodnutí orgánů spolku a sdělovat statutárnímu orgánu spolku změny údajů uvedených v přihlášce nejpozději do 15 dnů od uskutečnění této změny.

5) Výbor nebo kterýkoli člen spolku může navrhnout členské schůzi udělení čestného členství. Na čestného člena se nevztahují práva a povinnosti řádného člena.

6) Seznam členů spolku je neveřejný. Zápis a výmazy v tomto seznamu provádí předseda při vzniku a zániku členství a dále při jakékoliv změně podstatných údajů.

## 4.2. Zánik členství

1) Členství ve spolku zaniká některým z těchto způsobů:
   a) úmrtím
   b) vyloučením
   c) vystoupením
   d) vyškrtnutím

2) O vyloučení člena ze spolku rozhoduje výbor. Důvodem pro vyloučení je skutečnost, že člen, který má být vyloučen, závažně porušil své povinnosti, které mu vyplývají ze zákona, stanov, anebo rozhodnutí členské schůze a v přiměřené lhůtě nápravu nezjednal ani po výzvě spolku. Výzva se nevyžaduje, nelze-li porušení povinnosti odčinit nebo způsobilo-li spolku zvlášť závažnou újmu. Rozhodnutí o vyloučení se doručí vyloučenému členu a zároveň o tomto kroku výbor seznámí členskou schůzi.

3) Člen může ze spolku kdykoliv vystoupit, musí však tento svůj úmysl oznámit písemně výboru. Členství ve spolku pak zanikne ke dni, kdy písemné oznámení o vystoupení ze spolku převzal kterýkoliv člen výboru. Oznámením o vystoupení se tento člen zároveň zříká všech majetkových nároků vůči spolku.

4) Výbor vyškrtne ze spolku člena, který nezaplatil stanovené příspěvky ve lhůtě do 2 měsíců od jejich splatnosti. Vyškrtnutím, stejně jako vystoupením ze spolku ztrácí člen všechny majetkové nároky vůči spolku.

5) Zanikne-li členství ve spolku, zaniká tím i členství v kterémkoliv orgánu spolku.

# 5. Orgány spolku

## 5.1. Členská schůze

1) Členská schůze je nejvyšším orgánem spolku.

2) Členská schůze se koná podle potřeby členů spolku, nejméně však jednou ročně. Členskou schůzi svolává předseda. Požádá-li o svolání členské schůze nejméně jedna třetina všech členů spolku, je předseda povinen svolat ji nejpozději do 30 dnů ode dne doručení této žádosti. Nesvolá-li předseda zasedání členské schůze do 30 dnů od doručení podnětu, může ten, kdo podnět podal, svolat zasedání členské schůze na náklady spolku sám.

3) Členské schůze má právo zúčastnit se každý člen spolku. Při hlasování má každý člen jeden hlas. Nemůže-li se člen jednání členské schůze zúčastnit, může písemně pověřit jinou osobu, aby jej při jednání zastoupila. Pověřenou osobou může být kterákoliv fyzická osoba starší 18 let, která je plně svéprávná a která nemusí být členem spolku. Člen výboru nemůže být pověřen zastupováním.

4) Členská schůze je usnášeníschopná, je-li přítomno alespoň 20 % z celkového počtu členů spolku. Pro přijetí rozhodnutí je zapotřebí nadpoloviční většiny hlasů přítomných členů s výjimkou rozhodnutí o zrušení spolku, kdy je zapotřebí dvoutřetinové většiny členské schůze, kde je přítomno alespoň dvě třetiny všech členů spolku. V případě, že členská schůze nebude usnášeníschopná, je výbor oprávněn rozhodnout po uplynutí 30 minut o konání náhradní členské schůze, která se v takovém případě bude konat ihned po přijetí takového rozhodnutí. Náhradní členská schůze může jednat jen o záležitostech zařazených na pořad členské schůze a je usnášeníschopná v počtu přítomných členů spolku. Ustanovení § 257 občanského zákoníku se v daném případě nepoužije.

5) Členská schůze rozhoduje o těchto záležitostech:
   a) schvaluje rozpočet a účetní závěrku
   b) schvaluje změnu a doplnění stanov
   c) volí a odvolává předsedu spolku
   d) volí a odvolává místopředsedu, hospodáře spolku a další členy výboru
   e) rozhoduje o zrušení spolku
   f) rozhoduje o vzniku a zániku povinnosti zaplatit vstupní klubový příspěvek a o jeho výši a určuje výši členských příspěvků a lhůtu jejich splatnosti.
   g) schvaluje udělení čestného členství
   h) přezkoumává rozhodnutí výboru o vyloučení člena, který o to v zákonem stanovené lhůtě požádá
   i) rozhoduje o všech dalších záležitostech, které si vyhradí

6) Zasedání členské schůze řídí předseda spolku nebo jím pověřený člen výboru.

7) V případě projednání zrušení spolku obešle výbor písemně všechny členy spolku alespoň čtrnáct dnů před datem konání členské schůze, která o tom bude rozhodovat.

8) Hlasování o všech záležitostech spolku je veřejné.

9) O pořadí zvolených kandidátů na předsedu a členů výboru rozhoduje nejvyšší počet hlasů členů spolku přítomných na hlasování. Při rovném počtu hlasů dvou, nebo více kandidátů, kteří by mohli být zvoleni, rozhodne doplňkové hlasování.

## 5.2. Výbor

1) Výbor je statutárním orgánem spolku, předsedá mu členskou schůzí zvolený předseda spolku.

2) Výbor řídí činnost spolku, plní úkoly, které mu byly uloženy členskou schůzí a stanovami a rozhoduje o všech záležitostech spolku, pokud nejsou stanovami svěřeny jinému orgánu spolku.

3) Výbor se schází podle potřeby. Zasedání výboru svolává předseda spolku, který zároveň řídí zasedání výboru. Jednání výboru jsou neveřejná. Člen výboru se nemůže při jednání dát zastoupit jinou osobou.

4) Výbor má celkem pět členů, kteří jsou voleni a odvoláváni členskou schůzí. Tvoří ho předseda, místopředseda, hospodář spolku a členové výboru.

5) Je-li některý z členů výboru odvolán členskou schůzí ze své funkce před uplynutím svého funkčního období, zůstává i nadále členem spolku.

6) Výbor je usnášeníschopný za přítomnosti alespoň poloviny svých členů. Pro přijetí rozhodnutí je zapotřebí nadpoloviční většiny hlasů přítomných členů, přičemž při hlasování má každý člen jeden hlas.

7) Členové výboru volí ze svého středu místopředsedu a hospodáře, kteří stejně jako předseda jednají za spolek.

## 5.3. Předseda

1) Předseda je výkonným orgánem spolku, který je oprávněn za něj jednat ve všech věcech, zejména pak je oprávněn rozhodovat o otázkách spojených s fungováním spolku, přijímat zaměstnance spolku, ukončovat jejich pracovní poměr, a rozhodovat o všech jejich pracovních záležitostech.

2) Předseda je povinen:
   a) zajistit svolání zasedání členské schůze v souladu s Oddílem 5.02(b) těchto stanov
   b) vést řádně agendu členské schůze a seznam členů spolku
   c) archivovat veškeré zápisy ze zasedání členské schůze

## 5.4. Obecná ustanovení o členství v orgánech spolku

1) Funkční období jednotlivých členů výboru je čtyřleté.

2) Členem výboru může být pouze člen spolku, který je plně svéprávný.

3) Funkce v orgánech spolku uvedených v bodech Oddíl 5.03 a Oddíl 5.04 stanov vzniká zvolením členskou schůzí spolku.

4) Funkce v orgánech spolku uvedených v bodech Oddíl 5.03 a Oddíl 5.04 stanov zaniká odvoláním členskou schůzí spolku, uplynutím funkčního období, anebo odstoupením. Odvoláním končí funkce dnem, kdy o tom členská schůze rozhodla. Odstoupením končí funkce člena orgánu spolku dnem, kdy oznámení o odstoupení bylo doručeno. Za doručení výboru se považuje doručení kterémukoliv členovi tohoto orgánu. Doplňující volba za člena, jehož funkce zanikla, musí být provedena na nejbližší členské schůzi.

5) Člen spolku může být do kteréhokoliv orgánu spolku zvolen opakovaně.

# 6. Jednání za spolek

1) Jménem spolku jedná řádně zvolený předseda, místopředseda a hospodář, a to každý z nich samostatně. Další členové výboru mohou jednat pouze na základě pověření výboru. Plná moc musí být v takovém případě udělena písemnou formou s přesným vymezením oprávnění a odpovědnosti zmocněné osoby a musí obsahovat věcný a časový rozsah zmocnění.

2) Osoby oprávněné jednat za spolek jsou řádně voleni na členské schůzi a schůzi výboru na dobu stanovenou Oddíl 5.05(a). Dokladem prokazující zvolení osob oprávněných jednat za spolek je zápis o rozhodnutí členské schůze a schůze výboru, o jmenování člena statutárního orgánu.

# 7. Zásady hospodaření

1) Majetek spolku je tvořen zejména:
   a) členskými a vstupními klubovými příspěvky členů
   b) dotacemi a dary
   c) majetkem převedeným do vlastnictví spolku
   d) jinými poplatky a příspěvky členů i nečlenů

2) Majetek nabytý spolkem za dobu jeho trvání je ve výlučném vlastnictví spolku.

3) O převodech vlastnického práva k majetku, tedy i o jeho nabývání, pozbývání a o všech dalších dispozicích s ním, rozhoduje výbor.

4) Spolek vede účetnictví. Návrh na schválení účetní závěrky a návrh rozpočtu na další rok předkládá členské schůzi ke schválení výbor.

# 8. Zrušení a zánik spolku

1) Spolek se zrušuje na základě rozhodnutí členské schůze ke dni určeném v tomto rozhodnutí, jinak ke dni, kdy bylo toto rozhodnutí přijato. V rozhodnutí musí být zároveň stanoveno, zdali se jedná o zrušení, při němž přechází veškerý majetek na právního nástupce (fúze nebo rozdělení spolku) včetně označení tohoto právního nástupce anebo zdali se jedná o zánik bez právního nástupce (zrušení s likvidací); v tomto případě musí být jmenován likvidátor, který provede likvidaci majetku spolku.

2) Likvidátor je při provádění likvidace povinen postupovat přiměřeně podle zásad pro likvidaci obchodních korporací uvedených v zákoně. Zbytek výtěžku ze zpeněžení majetku spolku po uspokojení všech známých věřitelů spolku a zaplacení odměny likvidátora se rozdělí mezi členy spolku rovným dílem.

3) Spolek může být rovněž zrušen na základě rozhodnutí soudu z důvodů uvedených v zákoně. V tomto případě se spolek zrušuje ke dni právní moci tohoto rozhodnutí s tím, že likvidátora jmenuje soud.

4) Spolek zaniká dnem výmazu z veřejného (spolkového) rejstříku.

# 9. Závěrečná ustanovení

1) Písemná podání a oznámení mohou být učiněna v listinné podobě, nebo elektronicky.

2) Spolek se zakládá na dobu neurčitou.

3) Stanovy lze měnit nebo doplňovat pouze způsobem uvedeným v bodě Oddíl 5.02(e)(ii)

4) Stanovy v tomto znění byly schváleny členskou schůzí spolku dne ……………………………. a tímto dnem nabývají platnosti.
