---
title: ""
header-includes: |
  \AtBeginDocument{%
    \begin{titlepage}
    \centering
    \vspace*{3cm}
    
    {\Huge\bfseries Stanovy spolku\par}
    \vspace{.25in}
    
    {\Large Západočeský paragliding klub Plzeň z.s.\par}
    \vspace{.125in}
    
    {\large IČ: 45333581\par}
    \vspace{.125in}
    
    \vfill
    
    {\large revize 2025.2\par}
    \end{titlepage}
    \newpage
  }
---

# 1. Základní ustanovení

Západočeský paragliding klub Plzeň z.s. je dobrovolný, nezávislý, zájmový, nepolitický, sportovní a společenský spolek, který sdružuje zájemce o sportovní a rekreační činnost související s padákovým a závěsným létáním.

# 2. Název a sídlo spolku

1) Název spolku: Západočeský paragliding klub Plzeň z.s. (dále jen „spolek")

2) Sídlo spolku: Plzeň

# 3. Účel spolku

Účelem spolku je vytvářet podmínky pro zájmovou, sportovní, technickou, společenskou, rekreační a kulturní činnost členů, přičemž vytvářením podmínek se rozumí i získávání finančních prostředků na svoji činnost včetně výnosů z využívání vlastního majetku. Spolek může pro získání finančních prostředků provádět i vedlejší hospodářskou činnost.

# 4. Členství ve spolku

## 4.1. Vznik členství

1) Zažádat o členství může každá fyzická osoba. Přihláška se podává k rukám výboru a musí obsahovat: jméno a příjmení žadatele, adresu trvalého bydliště, rodné číslo, telefonické spojení a e-mailovou adresu. O přijetí žadatele za člena rozhoduje výbor. Členství ve spolku vzniká dnem schválení výborem.

## 4.2. Evidence členů

1) Seznam členů spolku je neveřejný a je zpřístupněn výhradně členům výboru, s výjimkou údajů o své osobě ve smyslu § 236 odst. 2 občanského zákoníku.

2) Zápis a výmazy v tomto seznamu provádí dle potřeby výbor.

## 4.3. Práva a povinnosti Členů spolku

1) Člen spolku vykonává svá práva a plní povinnosti vyplývající z těchto stanov osobně, nestanoví-li stanovy jinak.

2) Člen spolku je kromě těchto stanov povinen respektovat i další pravidla, řády, směrnice a obyčeje spolku, jakož i obecně závazné předpisy a pravidla vztahující se na letecké sporty a činnosti, které spolek provozuje nebo podporuje, a svým jednáním dobře reprezentovat spolek i leteckou komunitu.

3) Člen spolku má zejména právo účastnit se jednání členské schůze, volit a být za podmínek stanovených stanovami volen do orgánů spolku a vykonávat další práva, která mu přiznávají tyto stanovy.

4) Člen spolku má právo vyjadřovat se k činnosti Spolku, předkládat návrhy, připomínky a náměty k činnosti Spolku a vyžadovat k svým připomínkám a návrhům stanoviska orgánů Spolku.

5) Člen spolku je zejména povinen platit členské příspěvky ve výši a lhůtě určené rozhodnutím členské schůze, dodržovat stanovy, plnit rozhodnutí orgánů spolku a sdělovat statutárnímu orgánu spolku změny údajů uvedených v přihlášce nejpozději do 15 dnů od uskutečnění této změny.

## 4.3. Zánik členství

1) Členství ve spolku zaniká některým z těchto způsobů:
   a) vystoupením
   b) vyloučením
   c) vyškrtnutím

2) Člen může ze spolku kdykoliv vystoupit, musí však tento svůj úmysl písemně oznámit výboru. Členství ve spolku pak zanikne ke dni, kdy toto oznámení převzal kterýkoliv člen výboru.

3) Výbor vyškrtne ze spolku člena, pokud člen nezaplatí členský příspěvek ani v přiměřené lhůtě určené výborem dodatečně ve výzvě k zaplacení.

4) Zanikne-li členství ve spolku, zaniká tím i členství v kterémkoliv orgánu spolku, a také všechny majetkové nároky vůči spolku.

# 5. Orgány spolku

## 5.1. Členská schůze

1) Členská schůze je nejvyšším orgánem spolku.

2) Členská schůze je usnášeníschopná, je-li přítomno alespoň 20 % z celkového počtu členů spolku. Pro přijetí rozhodnutí je zapotřebí nadpoloviční většiny hlasů přítomných členů s výjimkou rozhodnutí o zrušení spolku, kdy je zapotřebí alespoň 45 % hlasů všech členů spolku.

3) V případě, že členská schůze nebude usnášeníschopná, je výbor oprávněn rozhodnout po uplynutí 30 minut o konání náhradní členské schůze, která se v takovém případě bude konat ihned po přijetí takového rozhodnutí. Náhradní členská schůze může jednat jen o záležitostech zařazených na pořad členské schůze a je usnášeníschopná v počtu přítomných členů spolku. Ustanovení § 257 občanského zákoníku se v daném případě nepoužije.

4) Členská schůze rozhoduje o těchto záležitostech:
   a) schvaluje rozpočet a účetní závěrku
   b) schvaluje změnu a doplnění stanov
   c) volí a odvolává členy výboru
   d) rozhoduje o zrušení spolku
   e) rozhoduje o výši a lhůtě splatnosti členských příspěvků
   f) přezkoumává rozhodnutí výboru o vyloučení člena, který o to v zákonem stanovené lhůtě požádá
   g) rozhoduje o všech dalších záležitostech, které si vyhradí

5) Zasedání členské schůze vede pověřený člen výboru. Ustanovení § 253 občanského zákoníku nepoužije.

6) V případě projednání zrušení spolku obešle výbor písemně všechny členy spolku alespoň čtrnáct dnů před datem konání členské schůze, která o tom bude rozhodovat.

7) Hlasování o všech záležitostech spolku je veřejné.

8) Při volbě člena výboru členská schůze postupně hlasuje o všech kandidátech, přičemž každý člen může hlasovat pro více kandidátů. Kandidát s nejvyšším počtem hlasů je zvolen. Při rovném počtu hlasů pro více kandidátů rozhodne doplňkové hlasování. Pokud se volí více členů výboru, postup se opakuje. Při každé volbě musí být zřejmá délka funkčního období právě volené pozice.

## 5.2. Výbor

1) Výbor je kolektivním statutárním orgánem spolku. Členové výboru jednají jménem spolku, a to každý z nich samostatně. Výbor řídí činnost spolku, plní úkoly uložené členskou schůzí a rozhoduje o všech záležitostech spolku, pokud nejsou stanovami svěřeny jinému orgánu spolku.

2) Výbor volí a odvolává předsedu ze svého středu.

3) Výbor se schází podle potřeby. Zasedání výboru zpravidla svolává a řídí předseda; není-li přítomen, může tuto roli zastat kterýkoliv člen výboru. Jednání výboru jsou neveřejná. Člen výboru se nemůže při jednání dát zastoupit jinou osobou.

4) Výbor je schopen usnášet se za účasti většiny členů a rozhoduje většinou hlasů zúčastněných členů. Při hlasování má každý člen výboru jeden hlas.

5) Výbor má zpravidla pět členů, kteří jsou voleni a odvoláváni členskou schůzí.

6) Do výboru může být zvolen pouze člen spolku.

7) Každý rok volí členská schůze jednoho člena výboru, nestanoví-li tyto stanovy jinak.

8) Funkční období jednotlivých členů výboru je pětileté, ledaže je člen výboru volen jako náhradník za člena, jehož funkce zanikla jinak, než uplynutím funkčního období – v tom případě funkční období odpovídá zbytku funkčního období člena, jehož ve funkci nahrazuje.

9) Funkce ve výboru zaniká uplynutím funkčního období, odstoupením, odvoláním členskou schůzí, nebo zánikem členství ve spolku. Odvoláním končí funkce dnem, kdy o tom členská schůze rozhodla. Odstoupením končí funkce dnem, kdy oznámení o odstoupení bylo doručeno kterémukoliv jinému členovi výboru. Doplňující volba za člena, jehož funkce zanikla, musí být provedena na nejbližší členské schůzi.

10) Je-li některý z členů výboru odvolán členskou schůzí ze své funkce před uplynutím svého funkčního období, zůstává i nadále členem spolku.

## 5.3. Předseda

1) Předseda je vnitřním orgánem spolku voleným výborem ze svého středu.

2) Předseda zastupuje spolek navenek při reprezentaci, společenských a organizačních záležitostech, koordinuje činnost výboru a je kontaktním místem pro členy i třetí osoby.

3) Funkce předsedy zaniká volbou nového předsedy, zánikem členství ve výboru, odstoupením, nebo odvoláním členskou schůzí nebo výborem. Odvoláním končí funkce dnem, kdy o tom členská schůze nebo výbor rozhodl. Odstoupením končí funkce dnem, kdy oznámení o odstoupení bylo doručeno jinému členovi výboru.

# 6. Zásady hospodaření

1) Majetek spolku je tvořen zejména:
   a) členskými příspěvky členů
   b) dotacemi a dary
   c) majetkem převedeným do vlastnictví spolku
   d) jinými poplatky a příspěvky členů i nečlenů

2) Majetek nabytý spolkem za dobu jeho trvání je ve výlučném vlastnictví spolku.

3) O převodech vlastnického práva k majetku, tedy i o jeho nabývání, pozbývání a o všech dalších dispozicích s ním, rozhoduje výbor.

4) Spolek vede účetnictví. Návrh na schválení účetní závěrky a návrh rozpočtu na další rok předkládá členské schůzi ke schválení výbor.

# 7. Zrušení a zánik spolku

1) Spolek se zrušuje na základě rozhodnutí členské schůze ke dni určeném v tomto rozhodnutí, jinak ke dni, kdy bylo toto rozhodnutí přijato. V rozhodnutí musí být zároveň stanoveno, zdali se jedná o zrušení, při němž přechází veškerý majetek na právního nástupce (fúze nebo rozdělení spolku) včetně označení tohoto právního nástupce anebo zdali se jedná o zánik bez právního nástupce (zrušení s likvidací); v tomto případě musí být jmenován likvidátor, který provede likvidaci majetku spolku.

2) Likvidátor je při provádění likvidace povinen postupovat přiměřeně podle zásad pro likvidaci obchodních korporací uvedených v zákoně. Zbytek výtěžku ze zpeněžení majetku spolku po uspokojení všech známých věřitelů spolku a zaplacení odměny likvidátora se rozdělí mezi členy spolku rovným dílem.

3) Spolek může být rovněž zrušen na základě rozhodnutí soudu z důvodů uvedených v zákoně. V tomto případě se spolek zrušuje ke dni právní moci tohoto rozhodnutí s tím, že likvidátora jmenuje soud.

4) Spolek zaniká dnem výmazu z veřejného (spolkového) rejstříku.

# 8. Závěrečná ustanovení

## 8.1. Přechodná ustanovení

1) Při první volbě výboru po přijetí těchto stanov členská schůze zvolí pět členů výboru s rozdílnou délkou funkčního období, a to následovně: prvního na 5 let, druhého na 4 roky, třetího na 3 roky, čtvrtého na 2 roky a pátého na 1 rok.

## 8.2. Závěrečná ustanovení

1) Písemná podání a oznámení mohou být učiněna v listinné podobě nebo elektronicky.

2) Spolek se zakládá na dobu neurčitou.

3) Stanovy v tomto znění byly schváleny členskou schůzí spolku dne XXXXXXXXX a tímto dnem nabývají platnosti.
